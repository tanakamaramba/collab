Kudzivirira ‘3rd wave’

HURUMENDE inoti senzira yekudzivirira kunyuka kwechirwere cheCovid-19 kechitatu 
(3rd wave) munyika muno, iri kushanda nemamwe mapoka nechinangwa chekuunganidza 
mari nezvimwe zvinodiwa kuti patorwe matanho akasimba ekurwisa denda iri.

Vachitaura kuvatori venhau nemusi weChipiri mushure memusangano wedare reCabinet 
muguta reHarare, gurukota rezvekuburitswa kwemashoko, Senator Monica Mutsvangwa,  
vanoti dzidziso pamusoro pekukosha kwekudzivirira kupararira kwedenda iri, 
iri kusimbaradzwa zvakare munzvimbo dziri kusangana nedambudziko rekunyuka 
kwechirwere ichi zvakanyanya.

“Senzira yekudzivirira kunyuka kweCovid-19 ketatu, Hurumende iri kusimbaradza 
kushanda pamwe chete nemapoka akasiyana nedonzvo rekuti pave nevanhu vanoita basa 
zvose nemari yekushandisa kuti pange paine dziviriro yakasimba.

“Nzira itsva dziri kushandiswa zvakare dzinosanganisira kudyidzana zvakanyanya 
nenharaunda maringe nekudzivirira denda iri,” vanodaro.

Sen Mutsvangwa vanoenderera mberi vachiti, “Zvichitevera nyaya dzekunyuka 
kwechirwere ichi muzvimwe zvikoro, mapoka ekumatunhu anoona nezvekufambiswa 
kwemashoko pamusoro peCovid-19 ari kusimbaradza chenjedzo yedenda iri kunzvimbo 
kwariri kukurumbira uye nekunharunda kunenge kwawanikwa vanhu vaine chirwere ichi 
mushure mekuvhenekwa.”

Hurumende yashandisa mari inosvika $11 bhiriyoni kurwisa Covid-19 kubvira 
pakatanga kunyuka denda iri munaKurume gore rapera kusvika pari zvino.

Pamusoro pezvo, Zimbabwe ichangobva kupihwa US$75 miriyoni yekubatsira kurwisa 
chirwere ichi kubva kuhomwe yeGoblal Fund uye mari iyi ichashandiswa kwemakore 
matatu anotevera.

Sen Mutsvangwa vanoti chirongwa cheHurumende chekuvandudza zvipatara nemakiriniki 
chave kutanga kuratidza zvibereko.

“Hurumende inofara kuzivisa kuti chipatara cheEkusileni Medical Centre chave 
nezvose zvinodiwa mushure mekuvandudzwa uye chichavhurwa zviri pamutemo munguva 
pfupi inotevera. Thorngrove Hospital yakavandudzwa, yave nemibhedha yevarwere 28 
iyo ine zvose zvinodiwa senzvimbo inorapirwa varwere veCovid-19 (isolation centre) 
uye iri kutambira vane denda irori.

“Chipatara chekutanga munyika muno chevarwere vanorapwa pachena che’orthopaedic 
paediatric hospital’ neCOVID-19 Isolation Centre, icho chinenge chiri paUnited 
Bulawayo Hospital, chichavhurwa zviri pamutemo zvakare munguva pfupi inotevera. 
Chicharapa vana vane zvirwere zvinosanganisira ‘orthopaedic’ (mitezo yemiviri 
isina kuumbwa zvakanaka) kubva kumativi ose enyika,” vanodaro.






‘Ndine chikomba mufudzi wemombe’ ‘. . . kungoti murume wangu anonzwisisa’

KANA tichitarisa nyaya dzekurwadziswa kuburikidza nekunyengedzwa, vanhu vazhinji 
vanokundikana kududza mashoko avo.
Inyaya inonetsa kukanganwa.

Semunyaya yemurume wekuNyanga, Martin Kanyanani, wemubhuku raMuzika, kwaMambo 
Saunyama, akarwadziswa zvikuru neshamwari yake inove mufudzi wemombe, Thomas Nipura, 
uyo akamutorera mudzimai wake anonzi Chipo Kanyanani.

Nhipura anonzi aiita bonde pamadiro nemudzimai weshamwari yake iyi gore rose radarika.

Kanyanani anoti aivimba neshamwari yake zvakanyanya apo aitombovasiya vari voga.

Anovimba kuti Nhipura ane zvinhu zvaakashandisa mukukwezva mudzimai wake.

Nyaya iyi yakapinda mudare raMambo Saunyama svondo rapera apo Kanyanani aida kuripwa naNhipura pamhosva yekutorerwa mudzimai wake.
Kanyanani anoti achiri kungoda mudzimai wake zvisinei nekuti akaita gumbo mumba gumbo panze.

“Handingaparadze imba yangu nekuda kwechinhu chidiki ichi, ndinovimba kuti Nhipura ane zvaakashandisa kukwezva mudzimai wangu. Ini ndini munhu akapedzisira 
kuziva nezverudo rwevaviri ava muraini medu,” anodaro.

Zvisinei, Nhipura haana kuuya kudare.

“Zvose izvi vaizviita pachena, zvino ini ndakangofunga kuti hwaingova hushamwari. Chinondirwadza zvikuru ndechekuti mudzimai wangu aive akazvitakura panguva iyi, 
nokudaro handichaziva kuti mwana wacho ndewangu here?

“Asi ndinoti mwana uyu ndewangu, kungoti vanhu vari mumaraini ndivo vari kuti anogona kunge asiri wangu uye zvinorwadza,” anodaro Kanyanani.
Anoti anoda kuti Nhipura akumbire ruregerero nekumuripa kumutorera kwaakaita mukadzi wake.

“Chandinoda ndechekuti nyaya iyi itongwe nemazvo, aidanana nemudzimai wangu vachitofamba pajekerere munharaunda. Anofanira kukumbira ruregerero nekuti haatorina 
kana chinhu chekundiripa nacho.

“Ari kufamba achitaurira vanhu kuti ndiri fuza nekuti handina zvandakamuita mushure mekunge abvuma kuti ari kudanana nemudzimai wangu uye kuti haasi 
kuzondiripa,” anodaro Kanyanani.

Mudzimai wake, Chipo anobvuma pamberi pedare kuti ari kudanana naNhipura.

“Ndakaita bonde naNhipura uye handizive kuti zvakafamba sei. Makuhwa akatenderera kusvika murume wangu azviziva achibva andibvunza ndikabvuma.

“Akabva aenda kunaNhipura achibva abvumawo. Ndakatadza hangu asi ndinotenda kuti murume wangu anozvinzwisisa,” anodaro mudzimai uyu uyo ane mwana mumwe chete 
nemurume wake.

Mambo Saunyama vakapfuudza kutongwa kwenyaya iyi kumberi kuitira kuti Nhipura azouye kudare.





Kunyai dzisimbe — Majabvi

SHASHA yakambonetsa munhabvu ichitambira zvikwata zvinosanganisira Dynamos FC, LASK 
Linz yekuAustria, Simba Sports Club yekuTanzania nemaWarriors — Justice 
“Chief Justice” Majabvi — anoti vatambi vemazuva ano vanofanira kushanda nesimba 
kuitira kuti vawane mukana wekunotambira kunze kwenyika.

Majabvi mumwe wevatambi venhabvu vashoma kubva muZimbabwe vakatengwa nezvikwata 
zvekuEurope achibva munyika muno asina kumbotambira zvikwata zvemuAfrica.

Anoti kushanda nesimba, kuzvipira nekurongeka ndizvo zvakamubatsira kuti asvike kure 
mumutambo uyu.

“Kana uchida kusvika kure munhabvu — hapana imwe nzira — kushanda nesimba chete. 
Saka ndiri kukurudzira vechidiki vemazuva ano kuti ngavashande nesimba uye 
vachengetedze miviri yavo,” anodaro.

Majabvi, uyo aive muchikwata cheDeMbare chegore ra2008 chairairidzwa naDavid ‘Yogi’ 
Mandigora chakasvika kusemi-fainari yeCAF Champions League, anoti mamaneja anokosha 
zvikuru munhabvu nekudaro mutambi wose anofanirwa kuva namaneja wake anomurongera 
remangwana.

“Chandakaona, munhu anonzi maneja akakosha muhupenyu hwemutambi wenhabvu. Maneja 
anoita kuti mutambi asarasike nekuti ndiye anenge achikudzoreredza pamwe 
nekukurongera remangwana rake.

“Manje vakomana vari kurasika nekuti havana vari kuvagadzirisira remangwana ravo. 
Vamwe nhabvu yavo iri kukanganisika nekutora zvinodhaka, asi kana ana maneja 
nguva yekutora zvinodhaka haitombowanikwe nekuti anenge achiongorora zvose zvaunenge 
uchiita.

“Ini kuita maneja kwakandibatsira kuti ndisvike kure mumutambo uyu,” anodaro Majabvi.

Anoti kuuya kwechirwere cheCovid-19 kwakakanganisa zvikuru kusimukira kwevatambi 
venhabvu vemuno.

Zvisinei, anoti kana vatambi vakazvipira uye vakashanda nesimba zviri nyore kuti 
vadzokere pachidanho chavaive kare chirwere ichi chisati chanyuka.

“Covid-19 yakadzorera kumashure zvikuru nhabvu yemuno pamwe nekune dzimwe nyika. Asi, 
hatidi kuramba tichingohwanda neCovid-19 chete, vamwe vatambi vange vave kuita 
zvavasingatenderwe vari kudzimba dzavo.

Ndinokurudzira vatambi vose kuti ngavazvichengetedze nguva dzose uye apa nhabvu yave 
kudzoka manje saka zvakakosha kuti vashande nesimba vadzokere pavaive paye Covid-19 
isati yauya kuzowondonga zvose.

“Asi vakawanza hunyope hapana kwavanosvika, zvose zvinoenda mudondo,” anodaro Majabvi.

Kubva paasendeka shangu dzake dzenhabvu, Majabvi ari kushanda semumiriri wevamwe 
vatambi kukambani yekuGermany inonzi WSM Marketing and Management uye nekuita 
mabhizimisi ake aakatangisa munyika ino.

“Ini ndiri muzvinabhizimisi ari kusimukira achangotanga uye zvose zvakabva kunhabvu.
Ndakakoshesa kuchengetedza mari yandaiwana kunhabvu nekuti ndaizvirongera remangwana 
rangu. Kunze kwekuita zvemabhizimisi, ndiri mumiriri wevatambi vekambani yeWMS 
Marketing and Management. Ndiri kuzama nepandinokwanisa kuvhurira mikana vamwe vatambi 
vanokwanisa kuenda kunotambaira kuzvikwata zvekuEurope zvakasiyana,” anodaro Majabvi.





Anochengeta zvigubhu zvizere weti mumba.

VAGARI vepapurazi reRasper kana kuti Parklanes Shade 2 riri kuPorta, kuNorton 
svondo rapera vakasara vasina neremuromo zvichitevera nyaya yemurume weko uyo 
akawanikwa aine weti mumba make yaidarika marita 60 yakaiswa muzvigumbu 
nemumabhodhoro.

Anonzi aiti weti iyi ndeyake iyo akaiita kwemakore anodarika mashanu 
achiichengeta.

VaTawanda Venty (41) vanotsinhira nyaya iyi vachiti semunhu anonwa doro, vanopota 
vachiitira weti muzvigubhu vasingade kubuda panze husiku. “Ichokwadi, vanhu 
vakawana weti iri mumba mangu muzvigubhu mushure mekunge ndanetsana nemumwe 
munhu wandiri kuchengeta kumba kwangu, ndiye akazviona achibva audza vamwe vanhu. 
Asi zvekuti ndakagara nayo kwemakore kunyepa, ndeyandakaita mumasvondo 
mashoma bedzi. Zvigubhu izvi ndizvo chamber dzangu,” vanodaro VaVenty.

Murume uyu – uyo anonzi akatizwa nemudzimai mugore ra2015 nenyaya yake 
yekuchengeta weti mumba – anoti anoita zvekuredza hove idzo anozotengesa 
kumabhawa.

“Tiri vanhu vedoro, kana ndadhakwa ndikarara handizogona kubuda panze. Saka 
ndinoitira weti muzvigubhu ndichizokanganwa zvangu kunorasa panze kunze kwayedza. 
Zvekuti weti iyi ine chekuita nemishonga yechivanhu handizvo, vanhu vanoda 
kukoresa nyaya chete,” vanodaro VaVenty.

Vanoti akazofumura nyaya iyi mumwe murume akauya mukomboni mavo anoita 
zvekutengesa zvinhu zvakasiyana wavari kugara naye kumba kwavo.

Madzibaba Joseph Motsi (48) vechechi yepositori uye vachigara papurazi apa vanoti 
vakashamiswa nenyaya yeweti yaive yakachengeterwa muzvigubhu iyi.

“Takangoonawo nemusi weMugovera wakadarika tava kushevedzwa mukomboni kunzi mune 
munhu awanikwa aine weti inodarika marita 60 tikaenda kunozvionera. Mumba umu 
mainhuhwa zviya zvinoita muzvimbuzi zvisingagezwe richingova gwema reweti.

“Zvinoshamisa kuti murume mukuru anonzi akaita weti iyi kwemakore mashanu 
achingoichengeta muzvigubhu,” vanodaro Madzibaba Motsi.

VaDick Kamupira (32) vepapurazi apa uye vanova sahwira waVaVenty vanoti mushure 
mekunge runyerekupe rwekuchengetwa kweweti mumba rwabuda, vanhu vakazorangana kuenda 
kumba uku kunozvionera.

“Taitamba snooker kubhawa pakasvika shoko rekuti kumba kwa’Baba Meridha’ kana kuti 
Venty kune weti yakawandisa.

Takamhanya kubva mubhawa vanhu vaidarika gumi tikanowana weti iyi yaiva muzvigudhu 
zvema5 litres, mascud nemabhodhoro madiki zvose zvainge zvakavharwa zvaburitswa 
panze nevanhu vaipenga kuti murume uyu anoita zvemishonga yekuroya vamwe mukomboni,”
vanodaro VaKamupira.
Vanoti sahwira wavo Venty akazosvika ndokuwana vanhu vaburitsa weti iyi panze 
achibva atora banga achitaura kuti vanhu vaiva vamufumura zvinhu zvake achiti 
aida kuvacheka.
“Ndakatora banga iro aikweshera pasi achiti aida kucheka naro vanhu ndichibva ndaboora 
chimwe chigubhu chaiva neweti iyi icho chakanga chafuta nekuvira kwayo ikatanga 
kupfachuka zvine simba ikatochapukira kune vamwe vanhu vaivepo kumeso. Weti iyi 
yakazoraswa nevanhu, zvigubhu nemabhodhoro zvikanopiswa nevaiti uku kuzvifumura,” 
vanodaro VaKamupira.

VaElias Bhechani (44) vanove shamwari zvakare yaVaVenty vanoti vakashamiswa zvikuru 
kuona mashura aya.

“Baba Meridah iye Venty akatanga kunetsana nemumwe murume waari kugara naye, 
vakatorana vave kuenda kumba kwavo vachidhonzana zvekuda kurwa. Mudzimai wangu 
akanditi teverai vanhu ava vanogona kukuvadzana, inova nguva yakabva murume uyu 
aburitsa gure iri kuvanhu kuti mumba mavo maiva muzere zvigubhu zveweti yaichengetwa 
naVenty.

“Vanhu vakapinda mumba nechisimba ndokuona weti iyi vachibva vaiburitsa panze,” 
vanodaro VaBhechani.

Vanoti havana kukwanisa kuverenga zvigubhu nemabhodhoro zvainge zvizere weti iyi, 
kusanganisira yaiva muzvigubhu zvedoro.

“Weti iyi yaburitswa panze uye vanhu vaungana vachiona, sahwira wangu Baba Meridha 
akaburitsa muromo wekuti aiva afumurwa zvakanyanya nekuburitswa kwenyaya iyi 
kuruzhinji,” vanodaro VaBhechani.

Nyanzvi yezvechivanhu, Mbuya Alice Kwenda Masoko (62), vekuLochnvar, muguta reHarare 
vanoti weti inoshandiswa zvakasiyana mukufumura mabasa evaroyi kana kuroyesa.

“Weti inoshandiswawo nevaroyi kutsipika minda yevamwe uyewo inosevenzeswa kufumura 
zvakaipa. Ukazora mwana weti achivhumuka zvinopera. Hatizivewo kuti uyu anoishandisa 
chii,” vanodaro Mbuya Kwenda.

Nyanzvi dzezvekurima dzinotiwo weti inoshandiswa sefetiraiza muzvirimwa zvichiita 
zvakanaka zvikuru.





Voita mabhindauko anobatsira vakadzi

SANGANO reVaChirenda Centre of Hope Foundation – rakabatana nemudzimai waMambo 
Seke  Mai Naume Chimanikire – riri kusimudzira raramo yemadzimai nevanasikana 
mudunhu rekwaSeke kuburikidza nekuvadzidzisa mabasa emaoko zvichitevera 
kudzorerwa kumashure kwakaita upenyu hwavo nekunyuka kwechirwere cheCovid-19.

Mabhindauko ari kubatsirwa nawo madzimai nevanasikana ava anosanganisira 
kuvadzidzisa kubika, kugadzira mishonga yemuzvimbuzi, kugadzira zvuma uye 
mabhasikiti vachitengesa.

Muhurukuro, Mai Chimanikire vanoti nekuda kwechirwere cheCovid-19, madzimai 
mazhinji upenyu hwavo hwakanganiswa sezvo vamwe vari kusangana nemhirizhonga 
mudzimba uye vasikana vasati vabva zera vachitizira kuvarume nekuda kwenhamo.

Vanoti nekuda kwemamiriro ezvinhu aya, donzvo ravo nderekuti vanhukadzi vakwanise 
kuzvishandira vachiita mabhindauko akasiyana.

“Tine madzimai akawanda vakagara vasina zvavari kuita, koita vamwe vakafirwa 
nevarume nevakatorambwa. Saka upenyu huri kuvaomera nekudaro vanototambudzika 
kuchengeta mhuri dzavo.

“Chinangwa chedu takabatana neChirenda Centre of Hope Foundation kuti 
tivadzidzise vazvishandire nemaoko avo kuita mabasa uye vagozvichengeta pamwe 
nemhuri dzavo,” vanodaro.

Mai Chimanikire vanoenderera mberi vachiti, “Covid-19 yakavhiringidza zvakawanda. 
Mune dzimwe dzimba hamuna rugare, mhirizhonga yakawandisa. Saka tinoda 
kusimudzira madzimai vari kusangana nemhirizhonga iyi vagogona kuzvimirira, 
vazvishandire vachizive kuti kutizwa nemurume kana kufirwa hazvireve kupererwa 
neupenyu. Iye munhu oga anotogona kuzvishandira akatozviraramisa nevana.”

Vanoti vari kutsigira vanasikana zvakare nedonzvo rekuti vakwanise kuita 
mabhindauko anovapa raramo.

“Koti kuvanasikana vedu, tinoda kuti vazive kuti mahwindi avanoswera 
vachifambidzana nawo hapana chavainacho uye chavanovapa muupenyu hwavo. 
Kungovatambisa chete.

“Saka tinoda kuti vadzidze kuzvishanidra uye kuzvimiririra. Tine vamwe vanasikana 
vanotouya vachichema kuti vanoda kudzokera kuchikoro vachiti vakatambisa mukana. 
Saka uyu ndiwo mukana wavo wekuti vadzidze kuzvishandira,” vanodaro Mai 
Chimanikire.

Svondo rinouya pachaitwa chirongwa chemazuva mana chichapindwa nevanhukadzi 
vemudunhu iri apo vanenge vachifundiswa pamusoro pemabhindauko anogona kuvapa 
pundutso muupenyu.

“Muno maSeke tine mawadhi 21 saka tichaisa madzimai nevanasikana vemumawadhi 
akasiyana mumapoka maviri. Vamwe vachaita mazuva maviri kutanga Muvhuro 
vachipedza Chipiri kozoti vamwe vozoitawo kubva Chitatu vachipedza neChina.

“Sekuziva kwemunhu wose, tichiri panguva yekurwisa denda reCovid-19 saka hatidi 
kuti vanhu vaungane vakawanda, hazvitenderwe izvozvo,” vanodaro Mai Chimanikire.